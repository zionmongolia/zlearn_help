<h1 align="center">Азийн хөгжлийн банкны <br> 
“Тэжээлийн тогтвортой менежмент”   <br>
техник туслалцааны төслийн тухай   
</h1>

 **Төслийн танилцуулга.** <br>

Монгол улсын тэжээлийн салбарын, ялангуяа тэжээл бэлтгэлийн тогтолцоо, үйлдвэрлэл, эрэлт хэрэгцээ болон нийлүүлэлтийн нөхцөл байдлыг үнэлж дүгнэхдээ мал аж ахуйн салбарын онцлогийг харгалзан үзэх хэрэгтэй юм. Учир нь мал аж ахуйн салбарын тогтсон уламжлал, өвөрмөц нөхцөл байдал нь тэжээлийн салбарын хөгжил ба хэтийн төлөвт шууд нөлөө үзүүлж байдаг. Иймд тэжээлийн салбарыг хөгжүүлэх бодлого, стратеги, менежментийн арга барилыг боловсруулахад мал аж ахуйн салбарын тогтолцоо ба суурь хүчин зүйлсийг үнэлж дүгнэн салбарын хөгжлийн бодлогын анхаарлын төвд байлгах хэрэгтэй. Мал аж ахуйн салбарын тодорхой бүтээгдэхүүний (жишээ нь мах, сүү, ноос, арьс шир г.м.) зах зээлийн хөгжлийн түвшин, нөхцөл байдал нь тэжээлийн дэд салбарын эрэлт хэрэгцээ, үйлдвэрлэл ба нийлүүлэлтэд нөлөө үзүүлж байдаг. Эдгээр олон талт хүчин зүйлсийг нягталж хоорондын барилдлага, хамаарал, харилцан уялдаа холбоо зэрэгт судалгаа шинжилгээ хийж, оновчтой дүгнэлт гаргалгааг судалж, улмаар төрийн бодлого, стратеги, төлөвлөгөөнд дэс дараалалтай хэрэгжүүлэхээр тусгаж, МАА-н салбарын нийт оролцогч талууд хүлээн зөвшөөрч дэмжсэн тохиолдолд хөгжлийн дараа дараагийн шатанд хүрэх юм. <br>
Тэжээлийн тогтвортой менежментийн ТТ хувьд тэжээлийг зохистой ашиглах, менежментийн нэгдсэн системийг бий болгож, мал аж ахуйг уур амьсгал, байгаль, экологийн өөрчлөлтөд дасан зохицсон, эрсдэл даах чадавхитай болгох, мал аж ахуйн уламжлалт өв соёлыг хадгалсан бэлчээрийн аж ахуйг зонхилон, дэвшилтэт технологи, техник бүхий эрчимжсэн аж ахуйг хот суурингийн орчимд бүсчилэн хөгжүүлэх, нөөцийг тогтвортой, зохистой ашиглах, ногоон эдийн засгийн чиг баримжааг дэмжих чиглэлээр ажиллаж байна. Тус техник туслалцааны төсөл нь дараах үйл ажиллагааны стратеги баримтлан ажиллаж байна.  <br>

**Эрхэм зорилго.** <br>
Энэхүү төслийн зорилго нь Монгол Улсын мал аж ахуйн салбарын тэжээлийн дэд салбарын нөхцөл байдалд дүн шинжилгээ хийж, цаашид тогтвортой хөгжүүлэх оновчтой бодлого, удирдлагын арга барил, тэжээл үйлдвэрлэлийг төлөвлөхөд дэмжлэг болгоход оршино. <br>

**Тэргүүлэх зорилт.** <br>
1.	Монгол улсын тэжээлийн бүтээгдэхүүн үйлдвэрлэлийн өнөөгийн байдал ялангуяа хэрэгцээ шаардлагыг нарийвчлан судлан үнэлэлт дүгнэлт өгснөөр тэжээл үйлдвэрлэл процесс, хадгалалт, хангамжийн асуудлыг сайжруулах талаар санал боловсруулах; <br>
2.	Тэжээлийн тогтвортой ашиглалтыг дэмжих үүднээс техникийн шийдлийн саналыг боловсруулж, тэжээлийн чиглэлээр хамтран ажиллагч малчид тариаланч, үйлдвэрлэгч, аж ахуйн нэгж эрхлэгчдэд зориулсан туршлага эзэмшүүлэх сургалтын хөтөлбөрийг боловсруулан чадавхжуулах; <br>
3.	Тэжээлийн салбарын хөгжлийн төлөвлөгөө болон менежментийг сайжруулах зорилгоор бодлого хөтөлбөрийн төлөвлөгөөг боловсруулахад дэмжлэг үзүүлэх; <br>
4.	Өндөр нарийвчлалтай хиймэл дагуулын мэдээ, газрын гадаргын хэмжилтийг хослуулан боловсруулж, онцгой байдал болон ган зудын нөхцөлд цаг алдалгүй бодлого боловсруулагч, олон нийтэд нээлттэй харуулах платформыг бий болгох. <br>
